須菩提汝意云何於恒伽江所有諸沙如其沙數所有恒伽如諸恒伽所有沙數世界如是寧為多不須菩提言如是世尊此等世界其數甚多佛言須菩提爾所世界中所有眾生我悉見知心相續住有種種類何以故須菩提心相續住如來說非續住故說續住何以故須菩提過去心不可得未來心不可得現在心不可得

須菩提汝意云何若有人以滿三千大千世界七寶而用布施是善男子善女人以是因緣得福多不須菩提言甚多世尊甚多修伽陀佛言如是須菩提如是彼善男子善女人以是因緣福聚多佛言須菩提若福德聚但名為聚如來則不應說是福德聚是福德聚

