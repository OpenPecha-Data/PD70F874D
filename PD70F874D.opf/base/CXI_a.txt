須菩提汝意云何頗有一法如來所得名阿耨多羅三藐三菩提不須菩提言不也世尊無有一法如來所得名阿耨多羅三藐三菩提佛言如是須菩提如是乃至無有如微塵法如來所捨如來所得是故說名阿耨多羅三藐三菩提平等平等

復次須菩提諸佛諸佛覺知無有差別是故說名阿耨多羅三藐三菩提復次須菩提此法平等無有高下是名阿耨多羅三藐三菩提復次須菩提由無我無眾生無壽者無受者等此法平等故名阿耨多羅三藐三菩提復次須菩提由實善法具足圓滿得阿耨多羅三藐三菩提須菩提所言善法善法者如來說非法故名善法

須菩提三千大千世界所有諸須彌山王如是等七寶聚滿此世界有人持用布施若人從此般若波羅蜜經乃至四句偈等受持讀誦為他正說所得功德以前功德比此功德百分不及一千萬億分不及一窮於算數不及其一乃至威力品類相應譬喻所不能及

須菩提汝意云何如來作是念我度眾生耶須菩提汝今不應作如是念何以故實無眾生如來所度須菩提若有眾生如來所度即是我執眾生執壽者執受者執須菩提此我等執如來說非執嬰兒凡夫眾生之所執故須菩提嬰兒凡夫眾生者如來說非眾生故說嬰兒凡夫眾生

