須菩提汝意云何以三千大千世界遍滿七寶若人持用布施是善男子善女人因此布施生福多不須菩提言甚多世尊甚多脩伽陀是善男子善女人因此布施得福甚多何以故世尊此福德聚即非福德聚是故如來說福德聚佛言須菩提若善男子善女人以三千大千世界遍滿七寶持用布施若復有人從此經中受四句偈為他正說顯示其義此人以是因緣所生福德最多於彼無量無數何以故須菩提如來無上菩提從此福成諸佛世尊從此福生何以故須菩提所言佛法者即非佛法是名佛法

