爾時淨命須菩提於大眾中共坐聚集時淨命須菩提即從座起偏袒右肩頂禮佛足右膝著地向佛合掌而白佛言希有世尊如來應供正遍覺知善護念諸菩薩摩訶薩由無上利益故善付囑諸菩薩摩訶薩由無上教故世尊若善男子善女人發阿耨多羅三藐三菩提心行菩薩乘云何應住云何修行云何發起菩薩心淨命須菩提作是問已爾時世尊告須菩提須菩提善哉善哉如是善男子如來善護念諸菩薩摩訶薩無上利益故善付囑諸菩薩摩訶薩無上教故須菩提是故汝今一心諦聽恭敬善思念之我今當為汝說如菩薩發菩提心行菩薩乘如是應住如是修行如是發心須菩提言唯然世尊佛告須菩提須菩提若善男子善女人發菩提心行菩薩乘應如是發心

